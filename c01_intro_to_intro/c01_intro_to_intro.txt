=== 1. ברוכים הבאים ======

שלום. וברוכים הבאים לשיעור הראשון בקורס מבוא למדעי הנתונים.

בשיעור זה ננסה להגדיר מהם מדעי הנתונים או דאטה סיינס.

נלמד מהו פרויקט דאטה סיינס ונראה דוגמאות. ונתחיל ליצור פרויקט דאטא סיינס משלנו, שילווה אותנו לכל אורך הקורס.

:::

אז מה זה דאטא סיינס? דאטא סיינס הוא פרדיגמה ששואלת רעיונות ממספר תחומים ושמה את הדאטא במרכז.

דאטא סיינס כולל את האופן שבו אנחנו אוספים נתונים, מנתחים אותם, מפיקים מהם תובנות, ממדלים אותם -- והכל במטרה להביא תועלת בבעיות פרקטיות מהעולם האמיתי.

:::

לא תמיד ברורים הגבולות בין דאטא סיינס לבעיה סטטיסטית או מתמטית. התרשים שלפנינו הוא הצעה איך בכל זאת להסתכל על תחום הדאטא סיינס:

בבסיס התרשים אנו רואים את הdomain knowledge. בעית דאטא סיינס כמעט תמיד נוגעת לתחום ידע ספציפי ולבעיה אמיתית שמעסיקה אנשים או חברה.

הדרך לטפל בבעיה כזאת היא לנסות להחיל עליה כלים מתמטיים וסטטיסטיים, כפי שהיה במחקר מאז ומתמיד.

כאשר אנו משלבים בנוסף לאלה כלים של למידת מכונה והנדסת תוכנה שמגיעים בעיקר מתחום מדעי המחשב, אנו נמצאים בצומת מרתקת ויחסית חדשה: מדעי הנתונים.

:::

בואו נפרוט פרויקט של דאטא סיינס למרכיבים שלו מול לקוח אפשרי:

בלימודים אנחנו הרבה פעמים מקבלים בעיה מוכנה מראש, עם הגדרה מדויקת מאוד של הפתרון אותו אנחנו מחפשים או מה ייחשב פתרון טוב. בפרויקט דאטא סיינס אמיתי לעומת זאת, עצם הגדרת הבעיה ואילו נתונים צריך לאסוף כדי לפתור אותה, יכול להוות אתגר.

בשלב הבא, נרצה לאסוף את הנתונים ואלה לא תמיד יהיו זמינים עבורנו. לפעמים אנחנו פשוט מורידים נתונים מתוך מסד נתונים מסודר של חברה או ממשלה. לפעמים איסוף הנתונים הוא דבר הרבה יותר אקטיבי כמו עריכת סקרים. לפעמים איסוף הנתונים עצמו יכול להיות פרויקט תוכנה מורכב למדי, כמו כתיבת קוד שיוריד נתונים מאלפי דפים באינטרנט.
:::

בשלב הבא נשאל מה עושים עם כל הדאטא הזה? בפרויקט דאטא סיינס טיפוסי אנו יכולים למצוא את עצמנו עם דאטא עצום, שיש בו מאות אלפי ואולי מיליוני תצפיות, ומאות או אלפי משתנים. יש גם פרויקטים של דאטא סיינס עם מיליוני משתנים! איך אנחנו ניגשים לנתונים כאלה, איך עושים להם ויזואליזציה, איך מפעילים עליהם חשיבה הסתברותית. על כל אלה עוד נדבר.

כעת צריך לנתח את הדאטא. ניתוח נתונים יכול לבוא בצורת בדיקת השערות סטטיסטית או בצורת מידול וחיזוי על דאטאסט שהמודל לא ראה, מתוך מטרה שהמודל ירוץ בסביבה אמיתית, סביבת "פרודקשן" וייתן חיזוי שאנחנו יכולים לכמת מראש מה הטיב שלו. המודל צודק בתשעים אחוז מהדוגמאות שהוא רואה? שמונים?

השלב האחרון של פרויקט דאטא סיינס הוא שלב התוצאה והתוצר. לפעמים התוצאה היא תשובה לשאלה, כמו האם קיים קשר בין משתנה אחד לאחר. לפעמים התוצאה היא מודל, אלגוריתם שאפשר להריץ על נתונים חדשים ולקבל חיזוי. כך או כך, לפרויקט דאטא סיינס טוב צריכות להיות תוצאות שלמישהו יהיה אכפת מהן.

נראה עכשיו כמה דוגמאות לפרויקט דאטא סיינס.
:::

נראה בעית דאטא סיינס קשה במיוחד, מתחום פיסיקת החלקיקים: החיפוש אחר החלקיק של בוזון היגס.

במשך שנים היה קיומו של החלקיק בגדר השערה בלבד. ב-2012 הודיעה קבוצה של מדענים שעבדה במאיץ החלקיקים בCERN שבשוויץ, כי הם "משוכנעים במידה רבה" שהחלקיק שאת קיומו ניבאו שנים לפני מדענים בשם פיטר היגס ופרנסואה אנגלר - סוף סוף נמצא.
:::

אז איך אפשר למסגר את מציאת החלקיק של בוזון היגס כפרויקט דאטא סיינס?

הבעיה: אנו רוצים למצוא את החלקיק

הדאטא שעומד לרשותנו: מדידות של מאסות של חלקיקים מניסויים מהמאיץ. שימו לב ששלב זה אינו דבר של מה בכך. כדי לייצר את הדאטא שברשותנו נבנה מלכתחילה מאיץ החלקיקים בCERN, במנהרה עגולה שאורכה 27 קילומטר, פרויקט שהשתתפו בו יותר מ5000 פיסיקאים ומהנדסים מיותר מ-40 מדינות והושקעו בו מיליארדי דולרים.

ארגון הדאטא והבנה שלו: גם כאן אין זה עניין של מה בכך. מאיץ החלקיקים מייצר כמיליארד אינטראקציות בין חלקיקים בשניה! חשבו על מסד נתונים שבכל שניה מתווספות לו מיליארד שורות! כאן נוצר צורך בסיעור מוחות בין פיסיקאים ומדעני מחשב שיוביל לאופן שבו נשמרים נתונים גדולים כל כך לשם ניתוח.

שלב ניתוח הנתונים: באופן מפתיע אולי, דווקא שלב זה היה מורכב רובו ככולו מאתגר ישן מתחום הסטטיסטיקה: בדיקת השערות, כדי לדעת האם הפיק שאנו רואים בגרף ספירת חלקיקים כלשהו, הוא אכן עדות לקיומו של חלקיק ההיגס בוזון, או לא. כלומר אנחנו מסתכלים על המוני אירועים ומחפשים לגבי כל אחד תשובה של כן, או לא.

ומה היו התוצאות של פרויקט ההיגס בוזון? לא פחות מפרס נובל לפיסיקה, שניתן ב-2013 לפיטר היגס ופרנסואה אנגלר.

:::

דוגמא נוספת יכולה לבוא מתחום הרפואה ומערכות בריאות. לפנינו מפה של שיעור התמותה מסרטן לפי מחוזות בארצות הברית בשנות החמישים והשישים של המאה העשרים. ככל שצבע המחוז חם יותר, נוטה לכתום-אדום, כך חריג יותר שיעור התמותה מסרטן במחוז זה. מצד שמאל אנו רואים את שיעורי התמותה של גברים ומצד ימין נשים.

מהו ההבדל הבולט ביותר בין גברים לנשים בתמותה מסרטן? שיעור התמותה החריג של גברים לאורך מדינות החוף הדרומיות: פלורידה, לואיזיאנה וטקסס.

עצרו את הוידאו ונסו לחשוב מדוע באיזורים כאלה בשנות החמישים והשישים גברים חלו כנראה הרבה יותר מנשים בסרטן?

הסברה הרווחת כיום, היא כי באיזורים אלה היו ריכוזים גדולים של נמלים ומספנות: נמלים מסחריים, נמלים של הצי האמריקאי. באופן טבעי בשנות החמישים והשישים עבדו בנמלים יותר גברים והם נחשפו לחומר מסרטן במיוחד שבשנים אלה השימוש בו היה בשיאו: אסבסט.
:::

כהרחבה לתרשים הפשוט שראינו, אנו יכולים לחשוב על פרויקט רחב יותר: לנסות לזהות מהם גורמי הסיכון לסרטן ומחלות אחרות מתוך רשומות רפואיות, אבל בסקאלת ענק.

יש לנו מגוון מקורות לנתונים: רשומות של בתי חולים, ביקורים אצל הרופא, בדיקות מעבדה, סקרי בריאות ואפילו תמונות וסקירות כמו כאלה שמגיעות מרנטגן או MRI.

זה נשמע אולי פשוט, אבל כמו במחקר על חלקיק הבוזון היגס, מדובר באתגר מורכב למדי: בדיקות רופאים למשל מסתכמות לרוב בטקסט חופשי ועד לא מזמן זה גם היה טקסט כתוב בכתב יד שצריך לפענח. ואם יש לנו תרופות שרשם הרופא בקהילה של חולה ותרופות שרשם הרופא בביקור בבית החולים - כיצד אנחנו יודעים למזג בין שתי רשומות כאלה של אותו חולה? בשנים האחרונות קופות החולים, בתי החולים וחברות הביטוח מבינים שיש לשלב כוחות ביצירת מאגר נתונים לשימוש חוקרים והציבור, אולם מאמצים אלה עדיין בחיתוליהם.

:::

איך מבינים דאטא עצום ומגוון כזה? איך מוצאים את הקשרים המעניינים בין המשתנים? התחום של אקספלורטורי דאטא אנליסיס או EDA הוא תחום שלם שניגע בו - מה הויזואליזציה המתאימה להסתכל על נתונים. כיצד נדע לצבוע את שיעור התמותה מסרטן על מפת ארצות הברית בנפרד דווקא לגברים ונשים, אולי צריך לצבוע את המחוזות לפי גזע או דת?

נשים לב שזה היה השלב שהקשר בין סרטן לאסבסט נראה לראשונה, תרשים פשוט של הנתונים.

בשלב האנליזה יש לנו כבר השערה של מהם גורמי הסיכון למחלות כמו אסבסט וסרטן, ונצטרך לבדוק אותה סטטיסטית, לדוגמא מול השערה נגדית של שיעורי חשיפה לשמש. בשלב הזה נחשוב אולי על מודלים מורכבים יותר שמביאים לעלייה בתחלואה מסרטן, כמו אינטראקציות בין גורמים.

לבסוף בשלב התוצאה בפרויקט כזה נקווה שהוא יביא לשינוי חיובי במדיניות בריאות הציבור והתנהגות הציבור. ההבנה של הקשר בין אסבסט לסרטן הביאה לירידה דרמטית של כ70 אחוזים בכמות האסבסט המופק בעולם, משנות השבעים של המאה העשרים ועד היום.
:::

=== 2. פרויקט לדוגמא: ציורים קלאסיים ======

דוגמא אחרונה לפרויקט דאטא סיינס יצרנו במיוחד לצורך הקורס הזה, והיא תלווה אותנו לאורך הקורס.

לאורך ההיסטוריה ציירים צירו בסגנונות רבים. האם נוכל לבנות מודל שיבדיל בין סגנונות ציור?

לצורך האתגר לקחנו סגנונות ציור שאינם מאוד רחוקים זה מזה, ויש לנו אלפי דוגמאות מכל אחד: ריאליזם ואימפרסיוניזם.

הסגנון הריאליסטי הגיע קודם, באמצע המאה ה19 בשיאה של המהפכה התעשייתית. הציירים הריאליסטים ביקשו לצייר אנשי עבודה רגילים מכל המעמדות, וסיטואציות יומיומיות מהרחוב, בלי לעשות להם אידאליזציה ובלי ליפות את פני הדברים. כפי שניתן לראות כאן לדוגמא בציור "מוכר הבירה" של ולדימיר מקובסקי מ-1879, מדובר בצבעים אולי קודרים יותר וסיטואציה יומיומית.

התנועה האימפרסיוניסטית נחשבת לתנועה שקמה נגד התנועה הריאליסטית, בסוף המאה ה-19. הציירים האימפרסיוניסטים לא שאפו לתאר במדויק ובטכניקה מושלמת את אשר עיניהם רואות. הם נטו לצייר בצבעים בהירים יותר, תוך התמקדות באפקטים של אור, ובמשיכות מכחול חופשיות. הציירים ציירו בצבעוניות נופים וצמחים אך גם סיטואציות יומיומיות עליזות כמו רקדניות, פיקניקים וגידול ילדים. בדוגמה כאן "חבצלות המים" של אחד מאבות האימפרסיוניזם, קלוד מונה.

:::

איך נשיג אלפי ציורים אימפרסיוניסטים וריאליסטים?

אתר שמאחסן למעלה ממאה אלף ציורים מתקופות שונות ברישיון פתוח, הוא wikiart. אולם אם נגלוש בו, נראה שאי אפשר סתם להוריד ממנו קובץ של עשרת אלפים תמונות לפי בקשה. התמונות מסודרות לפי אמנים, לפי תקופות, לפי סגנונות. ואחד האתגרים שנעסוק בהם בקורס הוא איך אנחנו מגיעים מדף html כמו שאנו רואים כאן, לאוסף תמונות על המחשב שלנו, שהן אינן אלא אוסף של מספרים שעליו אנחנו יכולים להפעיל את המודלים שנלמד.

:::

השלב הבא בפרויקט כזה הוא ארגון הנתונים וניקיונם.

כמו בכל פרויקט דאטא סיינס מחכים לנו כל מיני אתגרים מיוחדים בשלב הארגון וניקיון הדאטא. אם למשל נוריד סתם כך את כל התמונות מהאתר נקבל גם תמונות שלא קשורות בהכרח לציורים בסגנון ריאליזם או לאימפרסיוניזם, כמו לוגואים ותמונות של פסלים.

כשזה נוגע לתמונות אתגר שעולה מיד הוא איך בכלל מאחסנים דאטא כל כך גדול. אם למשל היינו רוצים מאה אלף תמונות מאיכות טובה של אלף על אלף פיקסלים כפול 3 שכבות צבע, כאשר כל פיקסל שוקל בייט אחד - היינו מגיעים לדאטאסט של 300 ג'יגה בייט. ויש מסדי נתונים כאלה, אבל בקורס הזה נהיה צנועים יותר.

:::

בשלב החקירה של הנתונים נצטרך להבין מה הם בדיוק אומרים. למה אנחנו מתכוונים כשאנחנו אומרים "שלוש שכבות צבע"? מסתבר שכל תמונה יכולה להיחשב כמערך תלת-מימדי של מספרים בין 0 ל-255, כאשר כל שכבת צבע מייצגת עד כמה הצבע הזה מתבטא בפיקסל נתון. שלושת הצבעים הם: אדום, ירוק וכחול, או RGB. ככל שהמספר של הצבע אדום גבוה יותר, כך יש יותר מהצבע האדום. כשכל שלושת הצבעים יהיו ברמה גבוהה מאוד הציור יהיה מאוד בהיר, כשהם יהיו נמוכים הציור יהיה כהה יותר. 

ניתן למשל לייצר היסטוגרמות של כמות האדום, כמות הירוק וכמות הכחול, על פני מדגם של תמונות ציורים אימפרסיוניסטים וציורים ריאליסטים. ומה אפשר לראות מייד מהיסטוגרמות הצבע במקרה שלנו? לציורים הריאליסטיים יש יותר פיקים באיזור הנמוך בכל שלושת הצבעים, כלומר באופן כללי נצפה שהציורים הריאליסטיים יהיו מעט קודרים יותר. ונראה שהציורים האימפרסיוניסטים צבעוניים יותר, יש יותר ציורים אימפרסיוניסטים עם ערכים גבוהים יותר בכל הצבעים.
:::

משהמרנו את הציורים למספרים שניתן לעבוד איתם, נוכל סוף סוף לבנות מודל חיזוי שבהינתן ציור ינבא האם הוא מסגנון ריאליסטי או אימפרסיוניסטי.

בגישה הקלאסית לבניית מודלים לחיזוי, נקדיש חלק מהציורים להיות "מדגם למידה" או טריינינג סט, בו המודל מודע לסגנון הציור או הקלאס של כל ציור. המדד לטיב המודל עם זאת, יהיה דווקא על ציורים שהוא לא ראה, במקרה הזה אפשר לחשוב על אחוז הדיוק.

אבל איך נבנה מודל? יש גישות שונות. בגישה המסורתית מתחום הסטטיסטיקה ולמידת המכונה, אנחנו מגדירים מראש את המשתנים שמעניינים אותנו, אנחנו מניחים שיש מספר פרמטרים למשל פרמטר לכל משתנה, אותם צריך להעריך. זה מה שאנחנו עושים בשיטות כמו רגרסיה ליניארית או לוגיסטית עליהן נדבר.

בשיטות מודרניות יותר כמו בוסטינג ולמידה עמוקה או "דיפ לרנינג", נרצה לתת למודל ליצור את המשתנים שהוא לומד עליהם! שיטות אלה מתאימות במיוחד לתמונות כמו בפרויקט שלנו, וגם עליהן נרחיב בהמשך.

:::

דוגמא למודל:

כאן יש לנו דוגמא למודל רגרסיה לוגיסטית פשוט שאומן על כמות האדום, ירוק וכחול הממוצעת בסט של כאלפיים ציורים אימפרסיוניסטים ואלפיים ריאליסטים.

למה פשוט? כי המודל מביא לנוסחה פשוטה: קחו את המספר 1.28, על כל עלייה של פיקסל בצבע אדום תורידו 0.012, על כל עלייה של ירוק תורידו 0.001 ועל כל עלייה של כחול תוסיפו 0.004. את הכמות שנוצרה השוו לאפס. אם גדול מאפס נחזה שהציור ריאליסטי, ואם קטן או שווה נחזה שהציור אימפרסיוניסטי.

המודל הזה נותן דיוק של 56 אחוז על מאות ציורים שהמודל לא ראה בזמן האימון. מצד אחד ברור שזה לא אחוז דיוק מרשים, מצד שני באמצעות 4 מספרים בלבד התרחקנו כבר מדיוק של 50 אחוז, שמייצר מודל אקראי לחלוטין.

:::

כמה גבוה אחוז הדיוק שאנו שואפים אליו? ברור שהיינו רוצים 100 אחוזי דיוק, אולם בבעיה שלפנינו אפשר לשאוף רק עד אחוז הדיוק של אדם שצופה בציורים, וכלל לא בטוח שגם אחרי קורס באמנות של המאה ה-19 תוכלו להגיד מהו הסגנון של ציורים שמעולם לא ראיתם בדיוק של יותר מ90 אחוז!

זה יכול לקרות ממגוון סיבות, לדוגמא ייתכנו טעויות באתר wikiart, אולם בקורס זה לא נטפל בהן. מכל מקום בשביל נתונים אלה, אחוז דיוק בין 75 ל-80 אחוזים הוא כבר מרשים.

כדי להמחיש את הבעייתיות, עצרו את הוידאו ונסו להבחין איזה מהציורים הבאים הוא נחשב לפי wikiart להיות בסגנון ריאליסטי, ואיזה אימפרסיוניסטי.

:::

חשבתם? מובן שבחרתי דוגמאות מטעות. דווקא הציור במשיכות מכחול קצרות מצד ימין למשל של זרי פרחים מתויג כציור ריאליסטי למרות שהוא עונה אולי על כל הקריטריונים של ציור אימפרסיוניסטי!

חשוב לזכור ששתי התנועות, הריאליזם והאימפרסיוניזם, קרו בזמן חופף. לא בטוח שאם הייתם שואלים ציירת מהמאה ה19 מהו הסגנון של הציור שכרגע ציירה היא היתה עונה בהכרח אחת משתי תשובות, ריאליזם או אימפרסיוניזם, ומדובר בתיוג מאוחר יותר של האנשים מאחורי אתר wikiart. אי בהירות כזאת נפוצה מאוד בבעיות דאטא סיינס בתעשייה, במיוחד בנתונים שמגיעים מהאינטרנט.

=== 3. תיאור הקורס ======

איך ייראה הקורס שלנו?

אנחנו שואפים לכסות לפחות בהיי-לבל את כל האספקטים של מדעי הנתונים. זה כולל תכנות, כי כיום לא ניתן להפריד בין מחקר לבין שימוש בתוכנה, עיסוק בהדמיית נתונים, חשיבה הסתברותית, ולבסוף מידול סטטיסטי ובניית מודלים לחיזוי.

מאחר שאנחנו שואפים לקורס עם כיסוי נרחב אנחנו מעודדים רקע נרחב:
לא נלמד תכנות מאפס, כך שאנחנו מצפים לרקע מסויים בתכנות בעדיפות לפייתון.
רקע הסתברותי נדרש במיוחד לנושא החשיבה ההסתברותית.
ובקורס זה אנחנו לא פוחדים להשתמש בגזירה ואינטגרציה, בהכפלה והפיכה של מטריצות, לכן נדרש ידע בחשבון דיפרנציאלי ואינטגרלי ובאלגברה ליניארית.

כל אלה מהווים כלים חשובים בארגז הכלים של דאטא סיינטיסט טוב.

:::

שפת התוכנה שנעבוד בה היא פייתון, בלבד, באמצעות מחברות של Jupyter, נוטבוקס.

מומלץ לעבוד תוך כדי השיעורים ושיעורי הבית בסביבת Google Colab, כדי לחסוך מכם את הצורך בהתקנות כלשהן וכדי לוודא שכולנו עובדים בסביבה דומה ככל האפשר.

פרטים נוספים על אופן שיעורי הבית, הבדיקה והתדירות שלהם תמצאו בתרגול.

וזהו! שיהיה לכולנו בהצלחה.

:::


